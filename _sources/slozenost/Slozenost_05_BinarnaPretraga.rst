Бинарна претрага
================

Ако немамо никакве информације о редоследу елемената у низу, једини
начин да проверимо да ли се у њему налази неки елемент је да
употребимо линеарну претрагу и да редом проверавамо један по један
елемент низа. У најгорем случају сваки елемент низа мора бити
прегледан, па је сложеност таквог приступа :math:`O(n)`, где је
:math:`n` број елемената низа.

Ако је низ елемената сортиран, претрагу је могуће извршити много
ефикасније, у сложености :math:`O(\log{n})`, коришћењем алгоритма
**бинарне претраге**, којим се, услед сортираности низа, одсеца
значајан део простора претраге и тако добија на ефикасности. Бинарна
претрага се може применити на много сродних проблема. У основној
варијанти служи да се провери да ли низ елемената садржи неку дату
вредност. Поред овога, може се употребити да се пронађе први елемент у
сортираном низу који је (било строго, било нестрого) већи или мањи од
датог. У свом најопштијем облику бинарна претрага се користи да се у
низу пронађе преломна тачка тј. први елемент који задовољава неки
услов (под претпоставком да су елементи поређани тако да у низу прво
иду сви елементи који тај услов не задовољавају, а затим они који тај
услов задовољавају). Бинарну претрагу ћемо употребљавати и за
оптимизацију, тј. да пронађемо најмању или највећу вредност неке
монотоне функције.
